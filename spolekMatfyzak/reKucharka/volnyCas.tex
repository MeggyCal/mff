\subsection{Volný čas}
Praha nabízí plno možností, co dělat ve volném čase. Najdete tu rozmanité
obchody, všemožná sportoviště, divadla od amatérských až po Národní, kina,
hospody, cukrárny a mnoho dalšího. Nejčastěji vám pomůže najít,
co hledáte, strýček Google, naším cílem proto není vyjmenovat vše od A do Z, ale
podat pár zažitých a ozkoušených tipů, často z okolí Koleje 17. listopadu.


\subsubsection{Kam vyrazit v okolí koleje}
Chcete si odpočinout nebo zajít na procházku? V okolí kolejí se nachází pár míst, která stojí za zmínění.
\begin{itemize}
\item \textbf{Stromovka} – rozsáhlý park, který sahá od Výstaviště až k Bubenči. Najdete zde chládek stromů i několik rybníčků.
\item \textbf{Zoo Praha} – vzdálená 3,5 km, k hlavnímu vstupu se dá dostat jak
pěšky podél řeky, tak autobusem 112. Prohlédnout si celou zoo zabere téměř celý den, počítejte
také s větším počtem návštěvníků. Velká sleva pro studenty bývá v pondělí.
\item \textbf{Botanická zahrada Praha} – nachází se kousek nad zoo, studentské
denní vstupné vyjde na 45 Kč, roční permanentka pak 200 Kč. V létě je zde příjemný chládek a dobře se učí.
\end{itemize}
Jen tak se projít můžete podél pravého (bližšího) břehu řeky na obě strany.


\subsubsection{Sportování v okolí koleje}
Přímo na kolejích se v suterénu nachází aerobiková místnost a místnost s
pinpongovým stolem. V čase vzniku tohoto textu byly tyto místnosti uzavřeny
kvůli probíhající stavbě na budově C, ale očekává se jejich opětovné otevření.
Zapůjčení (až bude umožněno) je zdarma oproti kolejence. Také se v suterénu
nachází posilovna, kam se platí symbolické roční vstupné. Na východ od kolejí je
travnatá plocha, na které se dá např. hrát frisbee. Na jižní straně jsou před kolejí umístěna bradla
a hrazda, které časem zmizí a nahradí je propojení mezi ulicemi Povltavská
a Pátkova. Některé sportovní vybavení lze půjčit na vrátnici B. Novinky ohledně
sportovního vybavení na koleji pak píše kolejní rada na svých stránkách.

Dále za zmínku stojí velmi pěkná cyklostezka podél řeky. Začíná přímo před
kolejemi směrem na západ a vede přes zoo až do Klecánek (dále se dá pokračovat
třeba do Kralup nad Vltavou, ale kvalita je už horší). Zde se dá dobře jezdit na
inline bruslích, projet se na kole nebo dojet k nedalekému sportovnímu kanálu,
kde můžete vidět trénovat i vrcholové sportovce či zhlédnout Světový pohár ve
vodním slalomu. Směrem na východ od kolejí vede cyklostezka podél řeky do Libně,
zpočátku ale chvíli podél silnice. Po ní se dá dostat téměř až ke Kauflandu a k
budově Matfyzu v Karlíně.

Jestliže se chystáte jezdit na kole, na vrátnicích obou budov kolejí jsou k
zapůjčení velké cyklistické pumpičky s univerzální koncovkou pro autoventilky i
galusky.

Pokud dáte přednost vnitřním aktivitám nebo si chcete zasportovat v zimě, nabízí
se několik možností:
\begin{itemize}
\item \textbf{Lezecká stěna} – Plno matfyzáků chodí někam lézt. Nejblíž koleje
je Mamut, pokud dáte přednost nižšímu lezení bez jištění (boulder), tak
BoulderBar. Obě stěny jsou blízko sebe, nedaleko Výstaviště.
\item \textbf{Fitness} – Přímo za mostem (Argentinská 38) se nachází rozsáhlé
studio FitInn s otevírací dobou denně od 6:00 do 24:00. 
\item \textbf{Plavání} – Nejbližší plavecký bazén je na Výstavišti, hodina
plavání vyjde studenta na 50 Kč. Trochu dál, v Kobylisích, se nachází
Aquacentrum Šutka, které nabízí 50m plavecký bazén (jeden ze dvou v Praze -
druhý je v Podolí, ale ten je jen 49,98m), aquapark a rozumné ceny, obzvlášť s
přednabitou "permanentkou".
\item \textbf{Squash} – V Praze jsou vesměs všude relativně mizerné kurty (tzn.
povětšinou jsou všechny stěny, až na zadní, dřevěné). Jedny takové kurty se
nachází i v Holešovicích Squash-Holešovice. Jak už bývá obvyklé, studentské ceny
se pohybují od 90 Kč do 290 Kč v závislosti na čase.
\end{itemize}


\subsubsection{Obchody}
Tady uvádíme seznam obchodů, hlavně potravin, díky kterým budete přežívat.

\subsubsubsection{Karlín}
\begin{itemize}
\item \textit{Billa} u zastávky tramvaje Křižíkova směr Florenc. Příjemně blízko
škole.
\item \textit{Billa} mezi východem metra C a zastávkou tramvají Florenc.
\item \textit{Albert} přes ulici naproti metru za zastávkou tramvají Florenc.
\item \textit{Lidl v Bílé Labuti}, jedna zastávka od Florence na opačnou stranu
než budovy MFF UK v Karlíně.
\item Stánek s pečivem u metra Křižíkova. Fajn místo, kam si zajít pro svačinu,
cca. od 15:00 mívají padesátiprocentní slevu na většinu sortimentu.
\end{itemize}

\subsubsubsection{Malá Strana}
\begin{itemize}
\item \textit{Bio-Vacek Mostecká 3} blízko Karlova mostu, na pravé straně
silnice (směrem ze školy). Vhodný obchod, kam si zajít pro svačinu, musíte se
dívat na sortiment, něco předražené, něco za normální ceny.
\item \textit{Žabka Karmelitská 24} asi 100 m od Malostranského náměstí po
kolejích směrem k Andělu.
\item \textit{Billa Letenské náměstí} - není přímo na Malé Straně, ale u
zastávky tramvají Letenské náměstí. Informatici do ní rádi chodí, protože je po
cestě tramvají na kolej.
\end{itemize}

\subsubsubsection{Karlov}
Fyzici a matematici z Karlova mají nejlepší nakupovat na Florenci, ale něco se
dá sehnat i na Pavláku.
\begin{itemize}
\item \textit{Žabka Sokolská 31}, blízko Karlova, kousíček od metra.
\end{itemize}

\subsubsubsection{Okolí Koleje 17. listopadu}
\begin{itemize}
\item \textit{Kaufland v Libni} mezi zastávkami Palmovka a Libeňský most. Lze se
sem dostat tramvajemi 3, 8 a 24 z Karlína, 6 z Holešovic nebo na kole po cyklostezce podél řeky.
\item \textit{Tesco Letňany} je umístěno u zastávky busu 201 a 911 a má otevřeno
nonstop.
\item \textit{Kolejní obchůdek} v přízemí budovy B, hned za vstupními dveřmi.
\end{itemize}

\subsubsubsection{Jiné obchody, které se můžou hodit}
\begin{itemize}
\item Prodejna knih \textit{MatfyzPressu} v budově MFF na Karlíně.
\item \textit{Pražská tržnice} v Holešovicích, jedna zastávka tramvají z metra C
Vltavská. Nachází se zde několik hal, mj. hala s několika stánky se zeleninou,
potraviny \textit{Norma} a \textit{Penny Market}, plno stánků od Vietnamců,
pošta, \textit{Alza}, kuchyňské potřeby, atd.
\item Knihkupectví \textit{ NeoLuxor} na Václaváku. Obsáhlé knihkupectví, plno
druhů map, cizojazyčné knihy, možnost objednání knih.
\item \textit{IKEA} blízko zastávek metra Černý most nebo Zličín. Vhodná, pokud
si chcete levně pořídit doplňky na kolej.
\item \textit{Decathlon} v Obchodním centra Letňany, v Centru Černý most, v Nákupním centru Metropole Zličín a zastávku od metra Chodov (sem se
bez auta hůře dostává). Sportovní velkoobchod, kde seženete v zimě plavky a v
létě čepice. Velký výběr sportovních potřeb a oblečení. Vhodný, pokud nepotřebujete
nejvyšší kvalitu (k tomu slouží specializované obchody).
\end{itemize}


\subsubsection{Hospody}
Hospody, restaurace, výčepy, stánky a další zařízení, kam se chodí (nebo jezdí,
letí, plazí, plave, skáče nebo cokoliv jiného) uhasit žízeň, jsou jednou z
nejdůležitějších částí studentského života. V Praze je  hospod nespočetné množství, nějakou najdete takřka
kdekoliv. V dalším textu dáme tipy na hospody okolo (pro matfyzáky) důležitých míst.

\subsubsubsection{Kolej 17.listopadu}
Kolej 17. listopadu je pro většinu studentů místo, kde prožijí několik let.
Bohužel má dost nešťastné umístění, za hospodou se musí cestovat.
\begin{itemize}
\item Asi nejblíže je letní zahrádka přímo na tramvajové zastávce Výstaviště
Holešovice, kde točí pivo z rakovnického pivovaru Ferdinand. Z Nádraží
Holešovice je to jedna zastávka tramvaje. Pivo je dobré a za rozumnou cenu.
\item U Houbaře - kousek od zastávky Veletržní palác. Dá se tu
i najíst. V okolí Veletržního paláce je hospod obecně hodně, nemusíte zrovna
k Houbaři. Najdete tu třeba restauraci Valcha, nonstop se
Staropramenem (mezi Houbařem a Valchou) nebo třeba levný výčep, kde mají
Gambrinus (pod Houbařem).
\item Slovensko-česká restaurace U Skřetů je vhodná nejen pro Slováky, co
touží po kousku domoviny v podobě slovenského piva Zlatý Bažant anebo tradičních
slovenských jídel. Podnik najdeme mezi zastávkami Kamenická a Letenské náměstí.
\item Nebo se můžete vydat nahoru do Kobylis. Například u metra Ládví je pivovar
Cobolis, kde občas pořádají prohlídky i s degustací.
\end{itemize}

\subsubsubsection{Karlov}
Tady nic není. Teda je, ale musí se více hledat. Nejblíže je Švejk, naproti
centrále Dopravního podniku v ulici Na Bojišti. Pokud se vypravíte na Pavlák po
magistrále,
projdete kolem Kulového blesku, kde mají široký výběr rodinných pivovarů (např.
Matuška). Oba podniky jsou ale pro křehký studentský rozpočet trochu drahé. V okolí I.P. Pavlova je ale spousta dalších hospod různých kvalitativních i cenových kategorií.
Je tu ještě jedna záludná možnost. A to využít bar Mrtvá ryba.
Navštěvují ho posluchači Přírodovědecké fakulty, je tu tedy prostor pro
seznámení se. Lokalizace je
patrně složitější a je dál od Matfyzu -- na adrese Benátská 4.
Vyzkoušenou máme také hospodu Merlin Irish Pub a Galerka nedaleko od budečské
koleje.

\subsubsubsection{Karlín}
V Karlíně není problém najít dobrý podnik, kde uhasit žízeň, zde jenom
doporučíme několik oblíbených míst. Nejsnáze k nalezení je hostinec U Tunelu (před
vchodem do Žižkovského tunelu po pravé straně). Pokud rádi poznáváte nová piva,
doporučujeme vám pivní bar Diego, kde mívají na čepu až deset piv z různých
pivovarů. Po pracovní době
tam ale bývá plno lidí z blízkých kanceláří. Na nábřeží poblíž zastávky přívozu
Rohanský ostrov se v létě nachází příjemný bar se zahrádkou. Pokud máte štěstí a není tam moc lidí, je to milé místo, kam si sednout
a v klidu pracovat.

\subsubsubsection{Malá Strana}
Malá Strana je turisty vyhledávaná lokalita, a tak se musíte připravit na vyšší
cenovou hladinu. Vyzkoušet můžete například blízkou restauraci U Glaubiců. Dále můžete navštívit Dobrou trafiku naproti lanovce (byť je to trafika, je tu opravdu i výčep).


\subsubsection{Čajovny}
Občas se najde chvíle, kdy si chcete s kamarády posedět nad šálkem dobrého čaje,
vyřešit úkoly, nebo si naopak od všeho odpočinout. Přinášíme vám pár tipů na
ozkoušené blízké čajovny.

Kousek od ulice Ke Karlovu se nachází čajovna Na Cestě, na ISIC tam dávají
drobnou slevu (asi 5 \%). Matematici z Karlína pak mají blízko jednu z
nejlepších čajoven, čajovnu Dharmasala, kterou naleznete na Karlínském náměstí.
Mají zde výborné čaje a klid. Po cestě z Malé Strany na kolej se vyskytuje
čajovna U Kostela na Štrosmajeráku, ale ve špičce bývá dost zakouřená od vodnic.
Poblíž Národního divadla je velmi příjemná Květinová čajovna. Poslední, trochu
netradiční, čajovna, která stojí za zmínění, je čajovna U Cesty (neplést s Na
Cestě), která se pohybuje v Botanické zahradě.

Plno matfyzáků má rádo dobrý čaj, a tak nikoho nepřekvapí, že i na koleji pár
takových bydlí. Ať už někoho takového znáte nebo jste ho jen zahlédli s gaiwanem
na přednášce a máte dost odvahy, můžete také zkusit možnost "Zaklep na dveře
správnému člověku a popros ho o čaj".


\subsubsection{Ostatní}
Kulturního vyžití je v Praze opravdu dostatek. Po celém městě najdete desítky
divadel a kin. Jejich objevování necháme na vás, ale vězte, že mají opravdu co
nabídnout. Většina divadel nabízí hodně výrazné studentské slevy, doporučujeme
se po nich porozhlédnout. Speciální slevy do některých divadel uvádíme na
stránkách Spolku Matfyzák.

A v neposlední řadě můžete trávit čas ve společnosti ostatních matfyzáků. Můžete
zpívat ve sboru Sebranka nebo se účastnit matfyzáckých tanečních večerů. Pokud
věci raději organizujete, zapojte se třeba do organizace některého
korespondenčního semináře nebo se přidejte k nám do Spolku. I na koleji se děje
spousta zajímavých akcí. Pokud nějakou zahlédnete na facebookové kolejní skupině
nebo třeba jen zaslechnete na schodech kytaru, nebojte se přidat.
