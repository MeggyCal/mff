\subsection{Nejdůležitější menzy}
Menzy jsou naše školní jídelny. Jídla se zde platí studentským průkazem, na
který je tedy nutné nabít si v menze peníze. Při první návštěvě je navíc nutné
se registrovat (tato registrace je poté platná napříč menzami UK). Navíc je
možné si díky tomuto účtu zaplatit jídla předem přes webovou aplikaci nebo
dotykové obrazovky v jednotlivých menzách (alespoň den předem, systém je
samozřejmě nekompatibilní s ostatními na UK). V případě, že jdete na blind, se
budete muset spokojit s tím, co ještě zbylo.

Cena hlavního jídla pro studenty bývá 50-80 Kč. Většinou jsou v menze 4 jídla
(alespoň jedno vždy bezmasé) a polévka (jednotná cena 9,20 Kč), často se ale v
nabídce objeví i „luxusnejší“ jídla, za která si trochu připlatíte. O sobotách a
nedělích nevaří žádná menza. Další možností stravování je kupování dotovaných
baget (za poměrně lidové ceny) na vrátnicích kolejí, menz a ve vybraných
budovách fakulty.


\subsubsection{Menza 17. listopadu}
Momentálně je uzavřena a nahrazena automatem na jídlo v přízemí budovy A, který
ale poskytuje dost špatné služby. Kdysi tu fungoval i bufet, ale byl zrušen. Ani
se není moc co divit, vzhledem k jeho cenám, otevírací době a ochotě obsluhy.

Až bude menza otevřena, najdete ji v podzemí budovy A (od vrátnice po schodech
dolů a doprava).


\subsubsection{Albertov (Albertov 7)}
Nachází se pod budovami na Karlově, což ocení obzvláště matematici (v prváku) a
fyzici. Ačkoliv fronty bývají dlouhé, tak kupodivu celkem rychle ubývají a
většinou nebývá problém se sezením.

Z obou fakultních budov na Karlově se k této menze dostanete nejrychleji cestou
mezi těmito budovami, kdy půjdete pořád rovně, dokud po pravé straně neuvidíte
lepší kůlnu s nápisem Menza.


\subsubsection{Budeč (Wenzigova 20)}
Další z menz na Karlově. Je znatelně menší než ta na Albertově, takže ve špatný
čas může být trochu problém s místem, nicméně to je vykoupeno tím, že tam o něco
lépe vaří a navíc v nedávno zrekonstruovaných prostorách.

Nejrychlejší cesta z obou budov je směrem k Nuselskému mostu (tj. od fakulty
doprava, na konci ulice doleva), kde podchodem přejdete pod magistrálou, pak
doleva a na nejbližší křižovatce doprava. Další možností je vydat se z budov
doleva a poté na křižovatce s Wenzingovou ulicí doprava. Menza se nachází na
konci ulice.


\subsubsection{Jednota (Opletalova 38)}
Často velké, ale rychle ubíhající fronty. Vaří poměrně dobře, matfyzáci tam
jezdí hlavně z Karlína, nebo se tu stavují při cestě na Karlov. Je navíc velmi
prostorná, a díky tomu se u jídla většinou nemusíte mačkat s cizími lidmi.

Od Florence se k ní dostanete tak, že dojedete tramvají na Masarykovo nádraží,
půjdete ve směru tramvaje, na první křižovatce zahnete doleva a pak doprava do
Opletalovy ulice. Menza se nachází po levé straně téměř na začátku ulice. Nebo
vystupte z metra na Hlavním nádraží a vydejte se doprava dolů přes Šervůd, až
dojdete na křižovatku. Tam přejděte a pokračujte rovně. Menza je na pravé straně
ulice.


\subsubsection{Arnošta z Pardubic (Voršilská 1)}
Menza je kvůli rekonstrukci uzavřena.

Z Malostranského náměstí jeďte tramvají 22 na stanici Národní divadlo. Dále po
směru tramvaje první ulicí vpravo, za první „křižovatkou“ je dům s velkými
dřevěnými dveřmi a za nimi se skrývá menza.

Z Národní třídy (tram či metro B) se vydejte do ulice Ostrovní (z metra rovně
přes koleje a hned za tramvajovou zastávkou do uličky vpravo), kterou půjdete
stále rovně. Ve druhé odbočce vlevo najdete menzu (jediný dům na pravé straně
uličky) s velkými dřevěnými dveřmi.


\subsubsection{Právnická (Nám. Curieových 7)}
V této menze obědvá spousta krásných právniček. Menza se nachází ve sklepě
budovy Právnické fakulty. Jídlo dobré, porce slušné, fronty větší, avšak rychle
se posunující.

Z Karlína nasedněte na tramvaj 8 (a pak na Náměstí Republiky na tramvaj 15) nebo
od koleje na tramvaj 17 a dojeďte na zastávku Právnická fakulta (nebo Čechův
most a přejděte na druhou stranu Vltavy). Z opačného směru, od Malostranské,
přejděte Mánesův most, odbočte doleva a k budově Právnické fakulty dojděte po
nábřeží Vltavy.

Z Malostranského náměstí nasedněte na tramvaj 15 směr Malostranská a vystupte na
Čechově mostu, na opačném břehu je menza. Most lze přejít pěšky, nebo si
stopnout tramvaj 17 na opačné straně silnice.


\subsubsection{Hostivař (Weilova 1144/2)}
Tuto menzu využijete hlavně při cestě z tělocviku (při cestě na tělocvik to
často není dobrý nápad). Od tramvajové smyčky Nádraží Hostivař běžte směrem od
vlakového nádraží až k hostivařské koleji. Menza je obrovská, takže si určitě
sednete, a vaří poměrně dobře.