\subsection{Laby}
Počítačovým laboratořím říká každý správný matfyzák pouze \textit{lab} a na
Matfyzu jich je naštěstí relativně dost. V každé budově je nejméně jeden takový,
do něhož mají přístup normální uživatelé (rozuměj všichni studenti Matfyzu).
Kromě toho existuje ještě spousta katedrových počítačů, u kterých sedávají
studenti vyšších ročníků.
\\\\
K přístupu do labu potřebujete zpravidla průkaz studenta a uživatelské konto.
Potřebujete-li založit konto, procedura bývá taková, že si člověk zažádá u
služby v daném labu, žádosti je zpravidla vyhověno a často okamžitě je konto
založeno. V Troji a na Karlově má přístup k počítačům automaticky každý student
univerzity. Přihlásíte se tam pomocí stejných údajů jako do SISu. Někdy je pro
založení účtu potřeba odchytit správce a absolvovat školení o specifikách daného
labu.
\\\\
Obsazenost labů závisí na denní době, fázi semestru a poloze v Praze. Nejplnější
bývají laby v zimním semestru v období psaní zápočtových programů. Tradičně
nejhůř je na tom kolej (dříve tam prý někteří dokonce squatovali), nejvíce místa
je obvykle na Karlově, pokud tam není výuka. V každém labu je k dispozici
provozní řád, který jsou uživatelé povinni znát a dodržovat a který mimo jiné
určuje i priority práce na počítači (tedy když někdo chce dělat něco do školy,
tak má přednost před tím, kdo chce hrát hry). Číst provozní řády je velmi poučné
a často je to jediná aspoň částečně užitečná věc, kterou člověk může po příchodu
do labu dělat v případě, že žádný počítač není volný. Nezapomeňte se také řídit
směrnicí děkana č. 4/2008, ze které např. vyplývá, že se máte k počítačům chovat
slušně a že nesmíte používat nelegální software ani psát vulgární e-maily.
\\\\
V každém labu je tiskárna, tisk stojí jednotně jedna koruna za černobílou stranu
A4 a 5 až 15 korun za barevnou. Ne všude je barevná tiskárna. Ve většině labů
najdete i scanner.


\subsubsection{Malá Strana}
Malostranský lab se nachází v prostorách zvaných Rotunda (z hlavního vchodu
pořád rovně, než se po levé straně objeví mohutné chromované dveře vedoucí do
velké místnosti). Jde o prostor, který byl v roce 1927 přistavěn jako
reprezentativní dvorana Ústřední státní pokladny. Lab je doslova obklopen
knihovnou a je opravdu nádherný. Navíc je tam ve všech ročních obdobích příjemná
teplota.
\\\\
V pravé půlce labu jsou vám k dispozici počítače s Windows 7, v levé převážně
Gentoo Linux (oba systémy sdílejí váš domovský adresář, takže můžete libovolně
přecházet). Vzdáleně se můžete přihlásit na Solaris. Domácí stránky labu jsou na
webové stránce \url{www.ms.mff.cuni.cz/labs}.
\\\\
Účty se tu zakládají centrálně v pevné dny a časy. Konzultujte se službou nebo
nástěnkou před labem.


\subsubsection{Karlov}
Na Karlově je problémem vůbec lab najít. Vězte tedy, že se nalézá v budově Ke
Karlovu 3 v téměř nejzapadlejším koutě podzemí za dveřmi číslo M -145. Ještě
zapadlejší je výdejní místo ISIC, které je ještě o patro níže. K labu vedou
šipky, které se vyplatí následovat, nechcete-li v karlovském podzemí zůstat.
\\\\
Na každém počítači si můžete vybrat mezi systémem Windows 7 a Ubuntu. Nemusíte
se registrovat, protože přihlašování probíhá přes CAS a stačí tak použít heslo,
které používáte třeba do SISu.
\\\\
Bližší informace (třeba seznam nainstalovaných programů) najdete na stránce
\url{www.mff.cuni.cz/net/karlov/plk/plk.htm}.


\subsubsection{Karlín}
Lab (K10) se nachází v přízemí budovy, hned vpravo od vchodových dveří. V labu
je možno získat účet na linuxovém serveru Artax. Tento účet vám umožní vzdálenou
práci přes SSH, práci na lokálních stanicích a také přihlašování k Windows. V
labu existuje též server Atrey, kde se účty až na výjimky nezakládají. Na všech
počítačích je možné pracovat pod MS Windows i pod Linuxem. Softwarové vybavení
laboratoře pokrývá potřeby matematiků.
\\\\
Další informace viz \url{atrey.karlin.mff.cuni.cz/lab}.


\subsubsection{Troja}
LabTF se od ostatních labů na Matfyzu liší tím, že je ve dvou od sebe vzdálených
místnostech. V přízemí v místnosti T007 sedí služba. I tam se přihlásíte pomocí
údajů z CAS.
\\\\
Druhá místnost je v 1. patře. Na rozdíl od spodní místnosti tady probíhá jenom
výuka. Na všech počítačích je možné pracovat pod MS Windows 7. Na některých PC
je taky možné pracovat i pod Linuxem (Ubuntu). Mimochodem, v zimním období ji
nevyhřeje ani 15 počítačů a studentů.
\\\\
Další informace viz \url{sheeni.troja.mff.cuni.cz/LabTF/}.


\subsubsection{Troja, budova jazyků}
V Troji naleznete ještě jeden lab (LabTS), který se nachází v prvním poschodí
budovy jazyků (po vyjití schodů se vydáte chodbou doleva, za zatáčku a za
skleněnými dveřmi doprava). V klimatizované místnosti je 16 počítačů s Windows a
Linuxem.
\\\\
Podrobné informace na \url{labts.troja.mff.cuni.cz}.


\subsubsection{Kolej 17. listopadu}
Lab v přízemí budovy A Koleje 17. listopadu je oficiálně otevřen nonstop. Dříve
tomu tak zvykem nebylo a lab se často po půlnoci zavřel, avšak dnes by tomu tak
již být nemělo. Pokud byste přesto našli lab v nočních hodinách uzavřen,
stěžujte si správci labu, jedná se totiž o nešvar, který se ty poctivé služby
snaží vymýtit.
\\\\
K tisku slouží postarší černobílá tiskárna. Pokud ta nefunguje, a to se stává
poměrně často, pokuste se použít RoboCopy naproti vrátnici (vypadá jako
bankomat), tiskne z flash disku. Doporučujeme ho ale pouze jako náhradní
variantu, často také nefunguje a navíc vrací, jen když se mu chce.


\subsubsection{Alternativy}
Situace, kdy má počítačová laboratoř zavřeno a spolubydlící si zabral buňku pro
radostné trávení času s přítelkyní, jsou časté a může se stát, že budou
kolidovat s chvílemi, kdy opravdu potřebujete pracovat. Máte-li notebook, můžete
využít noční studovnu v Národní technické knihovně v Dejvicích. Je otevřená
kdykoliv, kdy není otevřená vlastní knihovna, je v ní k dispozici WiFi,
elektrický proud, záchod a automaty s pitím a bagetami. Registrovat se ale je
potřeba někdy v běžných otevíracích dobách – stojí to padesát korun na rok.