\subsection{ISIC}
Každý student UK musí mít průkaz studenta UK, většinou nazývaný ISIC (i když
licenci ISIC mít nemusíte). Je to plastová kartička, kterou dostanete při zápisu
na Matfyz, většina z vás na Albeři. Kartička se hodí pro přístup do některých
budov, dá se s ní platit v menze nebo za bagety a slouží jako základní doklad o
tom, že jste studenty Matfyzu. K tomu je třeba mít ještě platný fakultní kupón
na daný akademický rok, což je ústřižek papíru, bez něhož je karta neplatná. Ten
dostanete každý rok na studijním při zápisu do dalšího ročníku.

K průkazu studenta si můžete pořídit i licenci ISIC, která vás opravňuje ke
slevám, které ISIC nabízí. Licence je vystavována do konce kalendářního roku
(když si ji pořídíte v září či později, tak platí až do konce následujícího
roku) a je třeba si ji platit. Aktuální cena je 230 Kč na rok. Prodloužení
licence je možné v některém z ISICpointů, jeden z nich je v podzemí děkanátu.