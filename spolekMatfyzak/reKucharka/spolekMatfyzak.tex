\subsection{Spolek Matfyzák}


\textit{Spolek Matfyzák} je studentská organizace, která pro matfyzáky pořádá
různé společenské, kulturní a další akce – krom jiného může i za spáchání této
kuchařky. Jejím členem může být každý (i bývalý) student MFF, či osoba jinak s
Matfyzem spřízněná.
\\\\
V čele spolku stojí \textit{Náčelník}, který je obklopen \textit{Náčelnictvem}.
Na to, aby se ve spolku neděly nekalosti, dohlíží \textit{Rada starších}. Web
spolku je na \url{matfyzak.cz}. Kontaktovat nás můžete na adrese
spolek@atfyzak.cz nebo také přes Facebook.
\\\\
Spolek není personálně stálá organizace; mění se, jak studenti přicházejí a
odcházejí. \textit{Staňte se aktivním členem Spolku Matfyzák!} Pokud rádi
organizujete, máte podnětné nápady nebo chcete jen vytáhnout nějaká moudra ze
starších spolužáků, Spolek je k tomu ideální. Stačí se ozvat. Naučíte se přitom
spoustu užitečných dovedností a získáte přehled a další kamarády.


\subsubsection{Beánie}
\textit{Beánie} je mnohovrstevnatá studentská slavnost konající se tradičně v
období imatrikulací. Vrstvou nejvážnější jest přijímání prváků do stavu
matfyzáckého podle prastarého Jarníkova rituálu. V dalších vrstvách se obvykle
promítá kultovní film Matfyzák a jiné matfyzácké filmy, pořádají se koncerty
matfyzáckých i nematfyzáckých hudebních skupin, bývají různé humorné soutěže a
scénky, či slavná výstava \textit{Matfyzák včera, dnes a zítra}. Ve vrstvě
komerční si můžete koupit matfyzácké tričko nebo jiné artefakty s logem i bez
něj.
\\\\
Dříve se dařilo všechny tyto vrstvy vměstnat do některého z pražských hudebních
klubů, nicméně poslední roky je radši rozprostíráme po větších prostorách
trojského areálu Matfyzu.


\subsubsection{Matfyzácký ples}
\textit{Matfyzácký ples} v krásných prostorách paláce Žofín je méně exotickým
způsobem strávení večera. Každý matfyzák se tam snaží blýsknout se před svými
přednášejícími perfektně vykrouženou spinovou otáčkou ve waltzu (protože
zkouškové se blíží a nikdy nevíte, co vám může pomoci), případně alespoň něco
vyhrát v tombole. Vstupenky seženete několik týdnů před plesem v knihovnách, na
koleji nebo přes internet. Rezervujte si je včas, bývají brzo vyprodané.


\subsubsection{Další činnost Spolku}
Krom těchto akcí pořádáme každoročně několik dalších. Některé z nich se konávají
na Koleji 17. listopadu - patří mezi ně například vědomostní běhací hra
\textit{KolejCup} a \textit{Běh do schodů}, jehož průběh si lze domyslet
(současný rekord je 1 minuta a 36 vteřin). Mezi populární akce patří Tour de Pub
- pravidelně nepravidelná návštěva nějaké hospody s přátelským popovídáním nad
půllitrem piva nebo nepiva. Stačí sledovat webové stránky nebo nástěnky ve
fakultních budovách a o blížících se akcích se včas dozvíte.
\\\\
Dále Spolek spolupracuje s jinými organizátory, divadly (sledujte naše stránky
pro slevy do několika z nich), prodává trička s logem Matfyzu a jiné předměty
(e-shop je na webu) a spravuje tuto kuchařku.

\subsubsubsection{Celouniverzitní akce}
Mimo matfyzácké akce se Spolek Matfyzák účastní i akcí celouniverzitních, jako
je třeba akce pro studenty - Studentský jarmark. Dozvíte se na něm, co všechno
můžete na univerzitě podniknout, poslechnete si muziku, otestujete menu
podzemního klubu a představí se vám jednotlivé spolky.
\\\\
Kromě toho Spolek zveřejňuje pozvánky na zajímavé univerzitní akce nebo
přednášky.


\subsubsection{Matfyz Boost}
Pokud máte nějaký nápad na matfyzáckou akci, který chcete realizovat, můžete se
nám ozvat a rádi vám s ní pomůžeme. Nebo taky můžete využít soutěž
\textit{Matfyz Boost} a získat tak až pět tisíc na svůj projekt. Více informací
je na stránkách \url{boost.matfyzak.cz}.


\subsubsection{Celouniverzitní spolky}
Na univerzitě pak existuje spousta dalších spolků, nejaktivnější v tom jsou
filozofové a právníci. Trochu jiné postavení má Centrum spolků, studentů a
absolventů UK (\url{cssauk.cz}), které tyto spolky v rámci univerzity sdružuje;
je tedy takovým spolkem spolků. Mezi současné celouniverzitní aktivity patří
například Studentský jarmark či Studentský majáles, Centrum organizuje
studentské oslavy 17. listopadu na Albertově a besedy s významnými osobami nebo
zprostředkovává spolkům kontakt s vedením univerzity.